(це просто моя спроба поширити текст без мучання із веб-сторінками)
(сподіваюсь, гітхабівський маркдаун достатньо крутий, аби все передати)

# Про вектори, спінори та ізоспін

### Дисклеймер
Я лише почав розбиратися у цій темі. Будь ласка, сприймайте все написане тут із *великим сумнівом*.
По суті – я маленьке кошеня, що тільки почало відкривати очки, але вже не може стерпіти всім розказати, що побачило. Єдина відмінність – в мене нема хвостика.

**Ще раз – будь ласка, не використовуйте цю сторінку у якості джерела інформації. Якщо вам треба професійно дізнатись про цю тему, краще спустіться униз до джерел, або просто оберіть інший результат пошуку.**

Якщо все вище вас влаштовує, то... вітання)

## Вектори

У школі на уроках геометрії так називають відрізок зі стрілкою[^1], ця аналогія є дуже наочною. У такому формулюванні вектором називають річ, що дає можливість задати *напрям і величину* одночасно.

Вектори є дуже корисними, бо якщо подивитесь навколо, вам багато у чому захочеться вказати "напрям і величину", як-от у швидкості машини, що проїжджає повз, або у напрямку від вас до ліжка (спати).

Але що означає "бути вектором"? *Як саме ви переконуєтесь*, що щось можна задати напрямком і величиною? Уявімо, що палець, який тримають рівно – то вектор.

![Pasted image 20240223102103](https://github.com/Dzuchun/Dzuchun.github.io/assets/46713596/fb97f3cc-fe38-4237-af89-5d77a656b146)

*Як ви можете переконатись*, що він задає якийсь напрям і величину?

Питання доволі абстрактне, тому я пропоную таку відповідь: ви можете подивитись на нього з різних сторін та ракурсів, і порівняти із тим, що ви бачите у світі. Можете навіть трохи нахилити голову – від цього ньорд вище не почне показувати в іншу сторону світу, а його палець не стане довше.

**Візуально для вас світ зміниться, а палець у ньому – ні.**

Отже цей об'єкт – палець – є частиною світу. Якщо ж ви повертатимете зображення пальця разом із собою, то напрям який він вказує у світі – зміниться. Тепер *зміна точки зору впливає на палець у світі*, а отже напрям, який він показує, може мати зміст лише для вас, але не для всього світу в цілому.

Останнє, що я попросив би вас зробити – знайти дзеркало[^17], і подивитись на відображення ньорда у ньому – за звичайних умов, *ньорд продовжить показувати у тому ж напрямку*, просто візуально світ тепер буде... віддзеркалений.

![Pasted image 20240223105053](https://github.com/Dzuchun/Dzuchun.github.io/assets/46713596/eece6689-9287-48d8-9a7e-e410f338739e)

Математично все описане записується, як перетворення координат вектора[^2] :

$$
v_{i}' = A_{ij} v_{j}
$$

Вектори дозволяють описати багато величин, але не виходить описати, до прикладу, *поворот навколо осі*.

На перший погляд, здається що вектора для цього має бути достатньо, адже для опису повороту теж необхідно задати напрям (вісь) і величину (напрям), але є одна проблема: повороти у дзеркалі... ведуть себе дещо дивно:

![Pasted image 20240223105757](https://github.com/Dzuchun/Dzuchun.github.io/assets/46713596/16d218c3-9a4a-4a2d-b5c0-3dfccf319937)

У лівій частині видно, що зображення повертається разом із об'єктом, якщо поворот відбувається паралельно до дзеркала.
Але якщо повертати перпендикулярно до дзеркала, обертання неочікувано відбувається у іншу сторону!
А що як поворот буде у якійсь непаралельній і неперпендикулярній площині? Well, поворот теж зміниться, але ще складнішим чином, який просто не можна наочно передати на статичній картинці.

Хоча впевнений, що кожна людина звикає до поведінки світу та свого тіла у дзеркалі, але не все задумуються над тим, як математично описати те що вони бачать. Тож я радий, що ви спитали!

Хоча це не очевидно на перший погляд, але вектори, що описують повороти ведуть себе дивним чином. Кажуть, що повороти описуються *псевдовекторами*, або *аксіальними (осьовими) векторами*.

Для опису повороту, осьовий вектор направляють вздовж осі повороту, ставлячи його довжиною кут, на який відбувається поворот. Далі і *за допомогою хіромантії*[^5] визначають "додатній напрям" поворотів.

![Pasted image 20240223112439](https://github.com/Dzuchun/Dzuchun.github.io/assets/46713596/689279d8-0cae-45d1-9571-99e215659c54)

Для опису повороту у іншу сторону, можна просто направити аксіальний вектор у іншу сторону:

![Pasted image 20240223112539](https://github.com/Dzuchun/Dzuchun.github.io/assets/46713596/ab4b9f8c-e411-40b1-9e2f-4e24937334a7)

Осьові вектори поводять себе як звичайні вектори, *допоки* не розглядаються віддзеркалення простору. В разі відображення ж, лише та компонента що перпендикулярна до осі, змінює знак.

![Pasted image 20240223113030](https://github.com/Dzuchun/Dzuchun.github.io/assets/46713596/2564a7a0-d08a-4db2-b7df-8212e511dc3c)

Все це підводить до думки, що не всі величини перетворюються очікуваним для нашої інтуїції чином. До цього треба бути готовими і сприймати, як невід'ємну частину природи світу (хіба що ви досі дивитесь у дзеркало, і не вірите своїм очам[^3] ).

## Мультивектори
Але навіть якщо це є об'єкти різної природи, по факту світ ми перетворюємо одним і тим же перетворенням. Чи можна все-таки якось узагальнити їх для векторів і псевдовекторів?

Так, можна. Але узагальнюючи помідори і огірки, будьте готові додавати сантиметри до діоптрій.

Чому рівне $1 + \sqrt{ 2 }$? Що ж, спростити цей вираз навряд вийде. Як варіант – можна порахувати його до певної точності, але будь-який дріб не підійде для його математично точного опису.

Що цікаво, це не заважає нам до нього шось додавати, ділити, чи навіть підносити до степеня:

$$
(1 + \sqrt{ 2 }) + 2 = 3 + \sqrt{ 2 }
$$

$$
(1+  \sqrt{ 2 }) / 5 = \frac{1}{5} + \frac{\sqrt{ 2 }}{5}
$$

$$
(1+\sqrt{ 2 })^{2} = 3 + 2 \sqrt{ 2 }\qquad (1+\sqrt{ 2 })^{3} = 7 + 5 \sqrt{ 2 }
$$

Просто в результаті цих маніпуляцій у нас зазвичай виходитиме схожий вираз, який не можна надалі спростити.
Але може вийти і число, просто як виключення:

$$
(1+\sqrt{ 2 })(1-\sqrt{ 2 }) = -1
$$

У комплексних числах (КЧ) маємо схожу ситуацію:  $1+i$ не можна спростити далі, це вже *один об'єкт*, хоча і у його записі і є знак суми. Аналогічно, у КЧ також визначені додавання, множення і навіть ділення[^4], а в результаті цих операцій можуть вийти "звичайні" числа.

*То хто забороняє додати число до вектора?* Безумовно, вийде якийсь новий об'єкт, який насправді буде радше парою `(число, вектор)`, але це не заважає нам означити відповідні операції. Наприклад, множити такі пари можна за звичайними правилами множення:

$$
(x + \vec{a}) * (y + \vec{b}) = xy + x \vec{b} + y \vec{a} + \vec{a} * \vec{b}
$$

*... щось не так?*

А як помножити вектор на вектор? У випадках вище ми знаємо певні властивості, як-от $\sqrt{ 2 } \cdot \sqrt{ 2 } = 2$, або $i^{2} = -1$, які дозволяли нам це зробити. А тут що...?

Мабуть, загальновідомими є два способи множення векторів:

$$
\vec{a} \cdot \vec{b} = a_{x}b_{x} + a_{y}b_{y} + a_{z}b_{z} = \lvert \vec{a} \rvert \lvert \vec{b} \rvert \ \cos\angle (\vec{a}, \vec{b})
$$

$$
\vec{a} \times \vec{b} = \varepsilon_{ijk}\vec{e}_{i}a_{j}b_{k} \Leftrightarrow \lvert \vec{a} \times \vec{b} \rvert = \lvert \vec{a} \rvert \lvert \vec{b} \rvert\ \sin \angle(\vec{a}, \vec{b}),\  \vec{a} \perp \vec{a} \times \vec{b} \perp \vec{b}
$$

І якщо з першим все ясно, то друге виглядає якось... штучно, і незрозуміло – чому саме у таку сторону? Чому саме синус? Ох, там ще й напрям *хіромантією* треба шукати...

Розгадка криється у тому, що $\vec{a} \times \vec{b}$ – це насправді *аксіальний вектор*. Оскільки нашою метою було включити і їх також, то чому би не позначити добуток векторів, як просто

$$
\vec{a} * \vec{b} = \vec{a} \cdot \vec{b} + \vec{a} \times \vec{b}
$$

Таким чином, добуток двох векторів має дві частини: скалярну і псевдовекторну. За геометричною інтуїцією для цього звертайтесь до \[1\].

Для того, щоб все-таки змогти робити операції над будь-якими об'єктами, нам слід визначити, як множитимуться аксіальні вектори.

Думаю, множення на число не викличе питань – геометрична аналогія така ж, як ж геометричними векторами. Але на жаль, у мене нема хороших аналогій для решти операцій. При множенні аксіального вектора на вектора на звичайний вектор, отримуються інший звичайний вектор та *псевдоскаляр $i$*; при множенні на інший аксіальний – число, і ще один аксіальний вектор.

З принципово нових об'єктів тут можна помітити псевдоскаляр $i$, який підозріло називається так само, як уявна одиниця. Його назва мотивована тим, що цей об'єкт описується одним числом, але у дзеркалі може мати інше значення (звичайні числа так не роблять – 5 яблук лишаються саме п'ятьма яблуками у дзеркалі).

З цікавих відмінностей *векторів* і *аксіальних векторів* у цій теорії – при множені на самого себе, у векторів виходить число $\geq 0$, а у аксіальних векторів – число $\leq 0$ (решта компонент за такого множення занулюються, пригадайте що $\vec{a}\times \vec{a} \equiv  \vec{0}$).

### То для чого ж це все
Справа в тому, що у рамках геометричної алгебри, повороти всіх із згаданих об'єктів і будь-яких їх можливих добутків описується наступною формулою:

$$
v' = e^{ - \vec{\vec{I}}/2 } v e^{ \vec{\vec{I}}/2 }
$$

де $\vec{\vec{I}}$ позначено аксіальний вектор, що задає обертання[^6].

Природним є питання про те, шо означає піднесення $e$ до степеня вектора. Аби розібратися з цим, згадаємо що аксіальні вектори у квадраті дають від'ємні числа, тож можна зробити наступне перепозначення:

$$
\vec{\vec{I}} = \lvert \vec{\vec{I}} \rvert \vec{\vec{i}}, \qquad \vec{\vec{i}}^{2} = -1
$$

Відповідно, "нормований" аксіальний вектор $\vec{\vec{i}}$ веде себе подібно до уявної одиниці $i$. Тоді, можна показати

$$
e^{ \vec{\vec{I}} / 2 } = e^{ \lvert \vec{\vec{I}} \rvert \vec{\vec{i}} / 2 } = \cos(\lvert \vec{\vec{I}} \rvert / 2 ) + \vec{\vec{i}} \cdot \sin(\lvert \vec{\vec{I}} \rvert /2)
$$

аналогічно до відомої формули Ейлера

$$
e^{ i\varphi } = \cos(\varphi) + i \cdot \sin(\varphi)
$$

(більше того – формула Ейлера відіграє таку ж роль у двовимірній геометричній алгебрі, адже там поворот можливий лише навколо однієї осі)

Цікаво, що об'єкт $e^{ \vec{\vec{I}}/2 }$ (який ще іноді називають *ротор*) однозначно задає поворот, який відбувається. І хоча на перший погляд це не так, але його структура насправді є простішою, аніж у звичайної матриці повороту.
Вже на цьому етапі можна зробити цікаве спостереження, що оскільки на при повороті мультивектори множаться на ротор двічі, то ротор протилежний до початкового дасть той же результат. Справді:

$$
(-e^{ -\vec{\vec{I}}/2 })v(-e^{ \vec{\vec{I}}/2 }) = (-1)^{2} \cdot e^{ -\vec{\vec{I}}/2 }ve^{ \vec{\vec{I}}/2 } = e^{ -\vec{\vec{I}}/2 }ve^{ \vec{\vec{I}}/2 }
$$

Геометрично це відповідає тому, що ротор перейде у тотожний собі лише після повороту на кут $4\pi$ (тобто 2 повних обороти, що може здатися дивним).

## Матриці
Спробуємо описати операції повороту і відображення у дзеркалі за допомогою матриць. Очевидно, що у випадку звичайних векторів це можна зробити за допомогою матриць повороту і оператора проекції на напрям:

$$
\text{Поворот:}\ T^{-1} R(\theta) T\qquad \text{Віддзеркалення:}\ \mathbb{1} - 2 \vec{a} \otimes \vec{a}
$$

Але таке представлення має певний недолік: по-перше, воно є квадратичним відносно координат векторів, що їх задають (що особливо очевидно у випадку відображення), а по друге – не в'яжуться із універсальною моделлю мультивекторів, що побудована вище.

Для наступної частини слід зробити наступне спостереження:
![Pasted image 20240224002926](https://github.com/Dzuchun/Dzuchun.github.io/assets/46713596/68e45e2e-22fa-40a0-9b22-960407d9dbaa)

Якщо уважно проаналізувати, то буде видно, що тут отримали однаковий результат за повороту об'єкта на кут $\alpha$ та при його послідовному віддзеркаленні у двох дзеркалах, між якими кут $\dfrac{\alpha}{2}$.

Це означає, що ми можемо сфокусуватись лише на побудові операції відображення, а пізніше сконструювати повороти, як їх послідовне застосування.

**Подальше викладення сильно спирається на\[2\], і я дуже раджу почитати саме його, адже я міг щось інтерпретувати невірно.**

Припустимо, що віддзеркалення є лінійним відносно компонент деякого вектора, що його задає:

$$
A = a_{x}\tau_{x} + a_{y}\tau_{y} + a_{z}\tau_{z}
$$

Оскільки віддзеркалення від одного й того ж дзеркала двічі має бути тотожним (тобто повертати все на свої місця)[^7] :

$$
AA = a^{2}\mathbb{1}
$$

$$
\sum\limits_{i=x,y,z}^{} \sum\limits_{j=x,y,z}^{} a_{i}a_{j}\tau_{i}\tau_{j} = a^{2} \mathbb{1} = (a_{x}^{2} + a_{y}^{2} + a_{z}^{2})\mathbb{1}
$$

Що виконуватиметься для довільного $\vec{a}$ лише тоді, коли

$$
\tau_{i}^{2} = \mathbb{1}\qquad \tau_{i}\tau_{j} + \tau_{j}\tau_{i} = 0\ \ (i \neq j)
$$

Виявляється, що серед комплексних матриць $2\times2$ можна знайти таку трійку:

$$
\tau_{x} =
\begin{pmatrix}
0 & 1 \\
1 & 0
\end{pmatrix}
\quad
\tau_{y} =
\begin{pmatrix}
0 & -i \\
+i & 0
\end{pmatrix}
\quad
\tau_{z} =
\begin{pmatrix}
1 & 0 \\
0 & -1
\end{pmatrix}
$$

Так, це матриці Паулі, *because of course they are*.
Надалі вони позначатимуться $\sigma_{x,y,z}$.

Отже, віддзеркалення вздовж $\vec{a}$ можна описати матрицею[^8]

$$
A = a_{x}\sigma_{x} + a_{y}\sigma_{y} + a_{z}\sigma_{z} =
\begin{pmatrix}
a_{z}  & a_{x} - i \cdot a_{y} \\
a_{x} + i \cdot a_{y}  & -a_{z}
\end{pmatrix}
=[\vec{a} \cdot \vec{\sigma}]
$$

*– sigma male rule 1.380649E-23*

Що цікаво, віддзеркалення вздовж вектора $-\vec{a}$ є геометрично ідентичним, хоча і очевидно описуватиметься протилежною матрицею.

Також помітимо, що

$$
\det A = -(a_{x}^{2} + a_{y}^{2} + a_{z}^{2}) = -a^{2}
$$


Тоді, поворот зможемо описати, як композицію (добуток) двох таких матриць:

$$
R = BA = \[\vec{b} \cdot \vec{\sigma}\]\[\vec{a} \cdot \vec{\sigma}\] = b_{i} \sigma_{i,jk} a_{l}\sigma_{l,km}=
$$

$$
= b_{i}a_{l} \underbracket{ \sigma\_{i,jk}\sigma\_{l,km} }\_{ \sigma_{il}\mathbb{1} + i \varepsilon\_{iln}\sigma\_{n,jm} }
= \vec{a} \cdot \vec{b} - i \[\vec{a} \times \vec{b}\]\cdot \vec{\sigma}
$$

Або, якщо поворот відбувався відносно осі $\vec{n} = \[\vec{a} \times \vec{b}\]$ і на кут $\theta$ (що відповідає куту між $\vec{a}$ і $\vec{b}$ у $\theta/2$)[^9]

$$
R(\vec{n}, \theta) = \cos \frac{\theta}{2} \mathbb{1} - i \sin \frac{\theta}{2} \[\vec{n} \cdot \vec{\sigma}\]
$$

Як добре видно, це представлення повороту також "повертається" вдвічі повільніше, а його вигляд сильно нагадує аналогічний об'єкт з геометричної алгебри.

Можна показати, що всі вектори перетворюються як[^10]

$$
V \to - \frac{1}{a^{2}} AVA \qquad V \to R V R^{-1}
$$

Тут векторам ставиться у відповідність[^11] матриця $V = [\vec{v} \cdot \vec{\sigma}]$.

### Всі перетворення!
Хоча один поворот вже є досить потужною операцією, вона очевидно не дозволяє отримати повної картини: реальні об'єкти складаються не з одного вектора, а зазвичай мають певну структуру. Це все означає, що насправді ми маємо працювати над поворотом всіх трьох одиничних векторів одночасно, аби передати поворот повністю.

На щастя, якщо згадати, що трійка векторів при поворотах завжди лишається правою (або лівою), один із векторів (нехай це буде $\vec{e}\_{z}$)
можна описати через два інших: $\vec{e}\_{z} = \pm \vec{e}\_{x} \times \vec{e}\_{y}$.

Але це все ще лишає нам цілих два вектори для роботи.
Наступним кроком є введення так званого ізотропічного вектора:

$$
(x, y, z)=\vec{e}\_{x} + i \cdot \vec{e}\_{y}
$$

Безумовно, тепер кожна його компонента є комплексним числом, але... відновлення компонент оригінальних $\vec{e}\_{x}$ та $\vec{e}\_{y}$ все ще можливе, якщо взяти відповідно дійсну та уявну частину цих нових компонент.

У вигляді матриці, ізотропічний вектор виглядатиме, як

$$
M =
\begin{pmatrix}
z  & x - i \cdot y \\
x + i \cdot y  &  -z
\end{pmatrix}
$$

Тоді, її визначник

$$
\det M = -(x^{2} + y^{2} + z^{2}) =
$$

$$
= -(e_{xx}^{2} + 2i e_{xx}e_{yx} - e_{yx}^{2} + \dots) = - e_{x}^{2} - 2 i e_{x}\cdot e_{y} + e_{y}^{2} = 0
$$

Отже, її рядки є лінійно залежними, і її можна розкласти у вигляді добутку:

$$
M = 2 \begin{bmatrix}
-\xi_{0}\xi_{1}  & \xi_{0}\xi_{0} \\
-\xi_{1}\xi_{1}  & \xi_{0}\xi_{1}
\end{bmatrix}=
\sqrt{ 2 } \begin{bmatrix}
\xi_{0} \\
\xi_{1}
\end{bmatrix}
\otimes 
\begin{bmatrix}
-\xi_{1} & \xi_{0}
\end{bmatrix} \sqrt{ 2 }=
\sqrt{ 2 } \[\chi \otimes \dot{\psi}^{\dagger}\] \sqrt{ 2 }
$$

*ну нагешті, нагешті це тгапиться!*
Оці страшні карлючки – відповідно спінор $\chi$ і коспінор $\dot{\psi}$ (Паулі?)

За поворотів вони перетворюються наступним чином:

$$
\chi \to R\chi \qquad \dot{\psi}^{\dagger} \to \dot{\psi}^{\dagger} R^{-1}
$$

Як видно, з їх матричного представлення, спінор і коспінор несуть в собі однакову інформацію про перетворення.

Знайдемо явний вигляд спінора повороту. Для цього спочатку знайдемо спінор тотожного перетворення:

$$
e_{x} = (1, 0, 0) \qquad e_{y} = (0, 1, 0)
$$

$$
(x_{0}, y_{0}, z_{0}) = e_{x} + i \cdot e_{y} = (1, i, 0)
$$

$$
M_{0} = \begin{bmatrix}
0  & 2 \\
0  & 1
\end{bmatrix}=
2 \begin{bmatrix}
1 \\
0
\end{bmatrix}
\begin{bmatrix}
0 & 1
\end{bmatrix}
$$

Отже, спінор тотожного перетворення:

$$
\chi_{0} = \begin{bmatrix}
1 \\
0
\end{bmatrix}
$$

Після повороту $R(\vec{n}, \theta)$ він зміниться на

$$
\chi = R \chi_{0} = 
\begin{bmatrix}
\cos \frac{\theta}{2} - i \sin \frac{\theta}{2} n_{z} \\
\sin \frac{\theta}{2} n_{y} - i \sin \frac{\theta}{2} n_{x}
\end{bmatrix}
$$

Якщо стоїть питання про перетворення вектора $e_{z}$ на довільний одиничний вектор $\vec{a}(\vartheta, \phi)$, матимемо

$$
a_{x} = \sin(\vartheta)\cos(\phi)\qquad a_{y} = \sin(\vartheta)\sin(\phi)\qquad a_{z} = \cos(\vartheta)
$$

$$
n_{x} = \sin(\vartheta)\cos\left( \phi+\frac{\pi}{2} \right)\qquad n_{y} = \sin(\vartheta)\sin\left( \phi + \frac{\pi}{2} \right)\qquad n_{z}=0
$$

$$
\theta = \vartheta
$$

$$
\chi = \begin{bmatrix}
\cos \frac{\vartheta}{2} \\
\- i \sin \frac{\vartheta}{2} e^{ i(\phi + \pi/2) }
\end{bmatrix}
$$

## А що далі?
А далі я вийшло за бюджет часу, тож тут я лише постулативно розкажу про те, що спінори дозволяють описати і деякі свої думки щодо цього. Абсолютна більшість знову-таки взята з \[2\] (яке, нагадую, я все ще міг інтерпретувати неправильно).

### СТВ
У \[2\] описана побудова і алгебра спінорів для 4-вимірного часопростору. В ньому спінори відповідають загального виду перетворенням: Лоренцевий буст (зміна системи відліку) та поворот координат. У якості спінора там необхідно використати вже щонайменше 2 ізотропічних вектори, і відповідно – два спінори, які тепер вже можна записати у вигляді матриці[^12].

### Рівняння Дірака
У \[2\] також описане отримання рівняння Дірака за (приблизно) таким планом:
- **Вважатимемо**, що у стані спокою електрон обертається із деякою фіксованою частотою $\omega_{0}$[^13] навколо деякої фіксованої осі $\vec{s}_{0}$.
- **Припустимо**, що вся енергія спокою електрона насправді відповідає енергії цього обертання: $\hbar \omega_{0}/2 = m_{0}c^{2}$
- Описуватимемо це обертання за допомогою спінора.
- Оскільки у стані спокою електрона простір є однорідним та ізотропним, вважатимемо, що електрон знаходиться у всьому просторі. Увесь простір має по електрону у кожній точці.
- Записавши вираз для похідної цього повороту матимемо дифрівняння першого порядку.
- Змінивши систему відліку (що можна інтерпретувати, як початок руху електрона), отримаємо рівняння виду

$$
c \nabla_{\mu}\gamma_{\mu} \Phi = - i \frac{\omega_{0}}{2} \gamma_{5} s_{\mu}\gamma_{\mu} \Phi \qquad \Phi = L \begin{bmatrix}
R &  \\
 & R
\end{bmatrix}
$$

- Проблема такого рівняння в тому, що оператор зліва є поворотом, а оператор справа – віддзеркаленням. Тож \[власна інтерпретація\] таке рівняння матиме лише нульові розв'язки.
- Аби вирішити цю проблему, введемо нову змінну $\Psi = (\mathbb{1} + \mathbb{S}) \Phi$, яке буде об'єднанням звичайного повороту, та віддзеркаленого повороту.
- Після спрощень і справді отримаємо рівняння Дірака:

$$
i\hbar \nabla_{\mu}\gamma_{\mu} \Psi = m_{0}c \Psi
$$

Хоча я і не знайомий із оригінальним його отриманням, але цей метод мені видається дуже крутим, адже припущення, на які від спирається – окреслені із самого початку, і після них до самого рівняння нас приводить чиста математика.

Також, ці припущення дуже прості для розуміння суто ідеологічно \[власна інтерпретація\]:
- Ідея того, що об'єкт може обертатись – всім знайома.
- Ідея того, що у однорідному і ізотропному просторі об'єкт не буде локалізованим – теж припустима: у однорідному і ізотропному просторі нема нічого, що могло би побачити, де саме є об'єкт.
- Оскільки об'єкт не локалізований, і однорідний (як і простір), то очевидно що від не має внутрішньої структури. Тож вважатимемо, що всі його характеристики (в тому числі – заряд і маса) випливають із якогось одного математичного об'єкту, що його характеризує. У випадку електрона – спінор.

При цьому не виникає звичних квантовомеханічних парадоксів про те, що об'єкт знаходиться одночасно у всіх точках простору – адже він в принципі не знаходиться десь в одному місці – він так побудований!

Для опису явищ взаємодії, рівняння вище просто математично не підходить. Нема нічого дивного, що намагаючись описати *"локалізовану" частинку, яка взаємодіє* за допомогою **принципово не локалізованих об'єктів**, отримуємо частинки, які розпливаються із часом – це як намагатись *вимовити* **м'який знак** чи **апостроф**.

Все вище не каже, що нам слід відмовитись від класичної квантової механіки – натомість нам слід радше перестати сприймати наслідки грубих математичних помилок, як "квантову магію" і шукати спосіб їх позбутись, а не жити у світі, яким керує магія.

### Ізоспін
Цей пункт спирається на джерело \[3\].

При розгляді систем, що складаються із кварків[^15], є зручним введення так званого *ізоспіну*. Це вмотивовано тим, що сильна взаємодія є симетричною відносно типу кварка, а отже – типу частинки, що складається з декількох кварків.

У такому формалізмі, всі кварки є тотожними, а їх типи розрізняються лише взаємною орієнтацією ізоспінів.

Алгебра ізоспінів **дуже сильно** схожа на алгебру звичайних спінів, і теж записується через оператори віддзеркалення:

$$
I_{x,y,z} = \sigma_{x,y,z}
$$

Відповідно, \[власна інтерпретація\] будь-яке з відображень мінятиме місцями типи кварків.

## Висновки?
1. **Мені ще далеко до повного повного і правильного усвідомлення всього, про що вище йшла мова.**

Але якщо серйозно, то мені неймовірно сподобалось занурюватись у математичний опис спіну. Особливо мене вразила можливість описати "магнітну" взаємодію електронів, як взаємодію спінів внаслідок принципу Паулі, *в обхід магнетизму*.

Це стає особливо значущим якщо пригадати, що за взаємодії кварків у формалізмі ізоспіну, принцип Паулі викликає абсолютно такий же ефект, хоча очевидно, що його природа – немагнітна.

На останок, хочу поділитися **такою спекуляцією**: від всього прочитаного в мене склалося враження, що для правильного опису одночасно електромагнітної і сильної взаємодії, слід розглядати деякий ще більш складний об'єкт, що об'єднуватиме у собі ідею звичайного та ізотопічного спіну[^16] .
Тоді, принцип Паулі відповідатиме взаємодії цих об'єктів між собою, і можливо – дозволить одразу описати сильну та електромагнітну взаємодію, а його обертання – повну масу частинок.

Щиро дякую, що дочитали це все до кінця. Сподіваюсь, ви дізналися щось нове для себе, або хоча б уявляли щось цікаве собі у голові. Буду радий поспілкуватися на всі теми, яких тут торкнулись, як тільки висплюся.

Ще раз нагадаю, що якщо вам необхідно професійно вивчити цю тему, то **будь ласка** не спирайтесь на цю сторінку. Радше гляньте джерела знизу, або пошукайте щось своє.

## Джерела
\[1\] Якщо вам треба професійно то вивчити, можете почати з каналу [ось цього пана](https://www.youtube.com/@sudgylacmoe), в особливо – [швидкого вступу до геометричної алгебри](https://youtu.be/60z_hpEAtD8?feature=shared). Він також лишив посилання на більш просунуті джерела.

\[2\] Gerrit Coddens. The geometrical meaning of spinors as a key to make sense of quantum mechanics. 2021.
(можна почитати [тут](https://hal.science/hal-03175981))

\[3\] <https://users.wfu.edu/ecarlson/groups/lectures/isospin.pdf>.
Також можете почитати інші лекції на сайті, впевнений, що там багато цікавого.

\[4\] Цикл відео [Spinors for Beginners](https://youtube.com/playlist?list=PLJHszsWbB6hoOo_wMb0b6T44KM_ABZtBs&feature=shared) від [eigenchris](https://www.youtube.com/@eigenchris).
Хоча у цьому тексті і нема частини, яка напряму на них спирається (бо розповідь там у дещо іншому ключі), але відео однозначно цікаві, і точно допоможуть краще зрозуміти спінори.

\[5\] [Quantum mechanical spin](https://www.tcm.phy.cam.ac.uk/~bds10/aqp/lec6_compressed.pdf) – лекція з курсу [Advanced Quantum Mechanics](http://www.tcm.phy.cam.ac.uk/~bds10/aqp.html) на сайті University of Cambridge.
Більш традиційний і квантовомеханічний вступ до спінорів. Хоча знову-таки, тут на це джерело на спирались, адже його стиль є дещо іншим.

## Примітки
[^1]: У деяких мовах програмування прості списки об'єктів теж можуть називати вектором. Як буде видно далі, це не зовсім коректно, адже список чисел це просто... список чисел. Вектором він стає лише тоді, коли при перетворені координат змінюється деяким чином.
[^2]: Розділення на ко- і контра- варіантні компоненти бийте молотками по голові. Коваріантні компоненти утворюють *ковектор*, який має свій фізичний зміст і геометрично перетворюється іншим чином. Якщо не вірите – удачі пояснити, чому при розтягуванні простору у напрямку поширення хвилі, хвильовий вектор не розтягується, а навпаки стискається. О, то розтягування простору ви не хочете розглядати? Ну то базис візьмемо ортонормованим, і не морочте голову.
[^3]: Тут є дві інтерпретації: або ви дивитесь, і не можете повірити, що все обертається у іншу сторону (окрім ситуацій, коли все-таки в ту ж), або ви настільки прекрасні, що закохалися у самих себе. Обидва варіанти цілком припустимі, а третього нема.
[^4]: А як піднести до степеня $i$? Хороші новини: все погано – буде *нескінченна кількість результатів*. Більше того – *скінченна кількість результатів* буде лише у випадку раціонального показнику степеня, а один результат – лише у випадку цілого. Вийняток є тільки $0$ (бо там завжди співпадуть всі результати).
[^5]: Це лише моя спроба бути смішним. Це слово взагалі-то позначає ворожіння на візерунках долоней. Співпадіння, що руки також використовують для обирання "додатного" напрямку повороту (правило правої руки / правильно сверлика).
[^6]: Може і спішна ремарка, але все ж додам, що тут вже є принциповим вимірювання кута у радіанах. Тож вектор довжини 1 тут відповідає повороту на 1 радіан, а довжини $2\pi$ – повному обороту навколо осі.
[^7]: множник $a^{2}$ відповідає сумі квадратів координат. очевидно, що відображення такої форми буде розтягувати простір, якщо вектор не одиничний.
[^8]: На цьому моменті справедливо зауважити, що перепозначення, що введене на останній стрічці не має геометричного змісту. Не все, що виглядає, як скалярний добуток, насправді є скалярним добутком.
[^9]: Маю дещо вибачитись за те, що типи об'єктів тут трохи неявні. Я написав все саме у такому вигляді, адже досі не надто впевнено володію темою, і саме у такому вигляді воно записане у джерелі. На мою думку, було би доцільно з самого початку представляти віддзеркалення саме аксіальними векторами. Тоді векторна і аксіальна частина добутку теж мали б виникнути природно (але я поки що не впевнений, як саме).
[^10]: Насправді ці вирази повністю аналогічні до геометричної алгебри. Просто тут $R$ позначено іншу величину. Не зовсім впевнений, в чому конкретно тут справа, тож я просто вирішив залишити все так, як у джерелах. В межах локально введених позначень, обидва вирази – вірні.
[^11]: У це "можна показати" насправді заховано дуже багато цікавої математики, де таке перетворення спочатку показують для **перетворення** (так, тут немає помилок, перетворення для перетворення), а вже потім штучно ототожнюють перетворення із вектором. Мені ця частина джерела здалася особливо повчальною, адже тут і *вектори* і **перетворення** позначаються однаково (комплексні матриці $2\times2$), але при цьому є об'єктами різної природи, що має враховуватися під час маніпуляцій ними.
[^12]: Насправді і спінори для 3-вимірного простору можна записати як матрицю. Просто її стовпчики/рядки будуть тривіально перетворюватись один в одного. У випадку ж 4-вимірного часопростору, аналогічні матриці будуть належати до більш широкої групи $SL(2, \mathbb{C})$ і матимуть більше незалежних компонент.
[^13]: Так, мене теж дуже вразила ця частина. Дійсно, з усіх боків я лише чув, що спін не можна сприймати, як буквально обертання електрона, але будь ласка – автор \[2\] пояснює відсутність парадоксу про неможливість створення відповідного магнітного моменту тим, що у електрона немає магнітного моменту, як такого. З його слів, математично некоректно вважати $-\frac{\hbar q}{2m_{0}} [\vec{B} \cdot \vec{\sigma}]$ внеском у енергію, адже насправді це не енергія, а вектор – якщо пригадати, на яких умовах було введене загальне позначення $[\vec{a} \cdot \vec{\sigma}]$. Отже, \[власна інтерпретація\], нам не слід сприймати цей внесок у гамільтоніан, як взаємодію магнітного моменту електрона із зовнішнім полем. Це твердження ще більше набуває змісту, якщо пригадати, що "магнітна" взаємодія двох електронів може бути альтернативно пояснена принципом Паулі.
[^15]: Елементарні частинки. Протони та нейтрони складаються із кварків.
[^16]: Я не знаю, чи така ідея вже пропонувалась, чи вона наразі якраз розглядається. Але якщо, чисто випадково, її ще не висловлювали, то я пропоную *мультиспін*.
[^17]: Якщо ви достатньо сміливі, аби мати дзеркало десь поруч, брррр.
